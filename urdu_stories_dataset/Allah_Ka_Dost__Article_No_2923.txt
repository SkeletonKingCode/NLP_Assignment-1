میں ایک استاد ہوں اور میرا مضمون اسلامیات ہے <EOS> نئے اسکول میں آج میرا پہلا دن تھا <EOS> اسی وجہ سے خوشی بھی تھی اور ڈر بھی <EOS> اسی خوشی میں، میں نے ناشتہ بھی برائے نام کیا اور وقت سے کچھ دیر پہلے ہی اسکول پہنچ گیا <EOS> پرنسپل صاحب سے ملنے کے بعد مجھے ایک کلاس میں بھیج دیا گیا <EOS> <EOP>کلاس روم میں خوب شور ہو رہا تھا <EOS> تمام بچے اپنی عادت و فطرت کے مطابق زور زور سے باتیں کر رہے تھے <EOS> میں نے کمرے میں قدم رکھا تو سب کو سانپ سونگھ گیا <EOS> سب کے سب خاموشی سے سیدھے بیٹھ گئے <EOS> پھر اچانک کلاس کی دائیں جانب سے کلاس اسٹینڈ کی آواز گونجی <EOS> یہ یقینا کلاس مانیٹر تھا <EOS> اس کی آواز سن کر سب بچے با ادب کھڑے ہو گئے <EOS> <EOP>سِٹ ڈاؤن پلیز <EOS> <EOP>میں نے ہاتھ سے اشارہ کرتے ہوئے کہا <EOS> <EOP>سب بیٹھ گئے <EOS> <EOP>شاید آپ جانتے ہوں کہ اب، میں آپ کو اسلامیات پڑھایا کروں گا <EOS> <EOP>یس سر <EOS> چند بچوں کی آواز آئی <EOS> <EOP>آج پہلی بار آپ کی کلاس لے رہا ہوں، اسی لئے آج کچھ نہیں پڑھاؤں گا <EOS> پہلے میں اپنا تعارف کراؤں گا، پھر ایک ایک کر کے آپ سب کے بارے میں جاننا چاہوں گا <EOS> <EOP>استاد کا شاگردوں سے بڑا گہرا تعلق ہوتا ہے <EOS> استاد معلم ہے اور اس کا کام علم و آگہی دینا ہے <EOS> <EOP>یہی کام گھر میں ماں باپ بھی کرتے ہیں <EOS> اسی لحاظ سے کہا جاتا ہے کہ استاد باپ کی جگہ ہوتا ہے، لیکن میرے نزدیک استاد ہی بہترین دوست ہے <EOS> شاگردوں کو استاد کا احترام کرتے ہوئے اس سے بے تکلف بھی ہونا چاہیے، تاکہ وہ اپنے مسائل پر استاد سے بات کر سکیں <EOS> اس سے مشورہ کر سکیں اور استاد ان کی راہنمائی کر سکے <EOS> چند لمحے کلاس میں خاموشی چھائی رہی پھر کچھ ملی جلی آوازیں اُبھریں <EOS> <EOP>تھینک یو سر <EOS> <EOP>اب میں اپنا تعارف کرا دوں <EOS> میرا نام شہاب حیدر ہے <EOS> صحافت میں ایم اے کیا ہے، مگر عملی طور پر تدریسی میدان میں آ گیا <EOS> پڑھانا میرا شوق ہی نہیں، بلکہ اس سے مجھے دلی اطمینان ہوتا ہے <EOS> میں نے اسلامیات کا مضمون اس لئے منتخب کیا ہے کہ آپ کو حقیقی اسلام سے آگاہ کروں اور آپ کو محبِ وطن شہری بناؤں <EOS> اب آپ لوگ باری باری اپنا تعارف کرا دیں <EOS> <EOP>میں نے پہلی قطار میں داہنی جانب بیٹھے لڑکے کی طرف اشارہ کیا <EOS> <EOP>سر <EOS> میرا نام عمر احمد ہے <EOS> میرے ابو کا نام حیات احمد ہے <EOS> وہ ایک بینک منیجر ہیں <EOS> اس کے والد کا سن کر ساری کلاس پر رعب طاری ہو گیا <EOS> اتنے میں دوسرا لڑکا کھڑا ہو گیا <EOS> <EOP>سر <EOS> میرا نام حمزہ ہے <EOS> میرے ابو ایک پرائیویٹ فرم میں جنرل منیجر ہیں <EOS> <EOP>اوہ یہ بھی منیجر میرے منہ سے نکلا <EOS> <EOP>اس کے بعد تیسرا لڑکا کھڑا ہوا <EOS> وہ بھی پہلے دونوں سے کم نظر نہیں آ رہا تھا <EOS> <EOP>مجھے ذیشان کہتے ہیں <EOS> میرے ابو ایک تاجر ہیں ان کا کپڑے کا کاروبار ہے <EOS> <EOP>ان سب کے تعارف میں حیران کن بات ان کا خاندانی پس منظر تھا، جسے وہ فخریہ انداز میں بیان کر رہے تھے <EOS> یہ بات مجھے اچھی نہ لگی <EOS> آگے بھی تعارف ہوا تو تمام لڑکے اعلیٰ اور کھاتے پیتے گھرانوں کے چشم و چراغ ثابت ہوئے، کیونکہ یہ ایک مہنگا اور معیاری اسکول تھا <EOS> <EOP>غریب لوگوں کے بچے تو اس کا صرف سوچ سکتے تھے <EOS> ابھی انھی خیالوں میں مگن تھا کہ ایک لڑکا جو لائن کے آخری ڈیسک پر بیٹھا تھا، اُٹھ کھڑا ہوا <EOS> اس کا چہرہ اعتماد سے خالی نظر آ رہا تھا <EOS> میں نے اس سے تعارف کے لئے کہا تو وہ قدرے ہچکچاتے ہوئے بولا:سر <EOS> میرا نام محمد علی ہے <EOS> میرا تعلق ایک عام سے گھرانے سے ہے <EOS> کلاس کے تمام لڑکے اس کی طرف دیکھنے لگے تو وہ شرمندہ سا ہو گیا <EOS> <EOP>آپ کے ابو کیا کام کرتے ہیں <EOS> میں نے تجسس سے پوچھا <EOS> <EOP>جی جی وہ اللہ کے دوست ہیں <EOS> اس کا جواب سن کر کلاس میں قہقہے گونجنے لگے، مگر میری سنجیدگی دیکھ کر خاموش ہو گئے <EOS> <EOP>اللہ کے دوست وہ کیسے <EOS> کیا آپ اس کی وضاحت کریں گے <EOS> <EOP>جی وہ محنت مزدوری کرتے ہیں <EOS> ہمارے نبی کریم صلی اللہ علیہ و آلہ وسلم کا ارشاد ہے کہ ہاتھ سے کمانے والا اللہ کا دوست ہے تو میرے ابو بھی اللہ کے دوست ہوئے، کیونکہ وہ اپنے ہاتھ سے کماتے ہیں <EOS> <EOP>وہ سارا دن محنت مزدوری کرتے ہیں، تاکہ میری فیس ادا کر سکیں اور مجھے بہتر سے بہتر تعلیم دلوا سکیں <EOS> وہ کہتے ہیں تم خوب محنت کرو اور بڑے آدمی بننا <EOS> اس کا جواب سن کر میں حیران رہ گیا <EOS> اس قدر پختہ یقین کا بچہ دیکھ کر دل کو سکون ملا <EOS> میں نے اسے شاباش دی اور پوری کلاس سے مخاطب ہوا:واقعی ہاتھ سے کمانے والا اللہ کا دوست ہوتا ہے <EOS> محنت کی عظمت اور برکت سے کون واقف نہیں ہے <EOS> آپ کے ابو کا مقام بہت بلند ہے <EOS> آپ کو اس پر فخر ہونا چاہیے <EOS> کئی انبیائے کرام بھی اپنے ہاتھ کی کمائی کھایا کرتے تھے <EOS> میں نے محسوس کیا کہ میری بات کا پوری کلاس پر اثر ہو رہا ہے اور مجھے خوشی تھی کہ میں پوری کلاس کو محنت کی عظمت سمجھانے میں کامیاب ہوا <EOS> <EOP> <EOD>