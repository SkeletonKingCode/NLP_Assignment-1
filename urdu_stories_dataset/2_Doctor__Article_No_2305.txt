ہسپتال میں ایک غریب عورت روتی ہوئی اپنے بچے کو لے کر آئی <EOS> اس کے بچے کو دیکھنے کا کام میڈیکل کے آخری سال میں ٹریننگ لینے والے ڈاکٹر وقار کے ذمے لگایا گیا <EOS> میڈیکل کالج سے کچھ دنوں بعد ڈگری ملنے والی تھی،پھر وہ آزادی سے کہیں بھی کلینک کھول سکتا تھا <EOS> بچے کی ایک ٹانگ بڑی اور ایک ذرا سی چھوٹی تھی <EOS> بائیں ہاتھ میں اُنگلیاں بھی چار تھیں <EOS> <EOP>اس نے بچے کو دیکھ کر بُرا سا منہ بنایا کہ اس اپاہج کو زندہ رکھنے کا کیا فائدہ،لیکن یہ اس کا امتحان بھی تھا <EOS> اس نے ڈگری کھونے کے ڈر سے بچے کی دیکھ بھال شروع کر دی <EOS> آکسیجن لگائی تو بچہ سانس لینے لگا <EOS> کچھ دن علاج کے بعد بچہ بالکل صحت یاب ہو گیا <EOS> اس کی ماں دعائیں دیتی ہوئی رخصت ہو گئی <EOS> وہ حقارت سے دونوں کو جاتا دیکھتا رہا <EOS> <EOP>وقت گزرتا گیا <EOS> <EOP>وقار ایک کامیاب ڈاکٹر بن گیا،لیکن اس کا مقصد صرف پیسہ کمانا تھا <EOS> دولت کی ریل پیل نے رہی سہی انسانیت بھی ختم کر دی <EOS> شادی کے بعد اکلوتی بیٹی کی ہر خواہش پوری کی <EOS> ایک دن اچانک بیٹی کے پیٹ میں شدید درد شروع ہو گیا <EOS> خود بھی علاج کیا اور دوسرے ڈاکٹروں سے بھی مشورہ کیا <EOS> ڈاکٹر اس کی بیٹی کا علاج کرنے میں ناکام رہے <EOS> تھک کر ایک سرکاری ہسپتال کے ڈاکٹر کے پاس لے گیا <EOS> <EOP>وہ انتہائی ماہر ڈاکٹر تھا <EOS> حالانکہ اس کی عمر زیادہ نہیں تھی <EOS> اس نے فوراً بچی کا مرض پکڑ لیا اور کچھ روز کے علاج سے اس کی بیٹی مکمل صحت یاب ہو گئی <EOS> <EOP>آج ڈاکٹر وقار اس ڈاکٹر کا شکریہ ادا کرنے سرکاری ہسپتال آئے تھے،جو اس کے محسن تھے <EOS> اتفاق سے ڈاکٹر صاحب اپنے کمرے سے باہر نکلے تو ڈاکٹر وقار حیران رہ گئے <EOS> انھوں نے پہلی بار ڈاکٹر صاحب کو چلتے دیکھا تھا <EOS> انھوں نے غور کیا تو شرم سے ان کا سر جھک گیا <EOS> سرکاری ڈاکٹر لنگڑا کر چل رہے تھے،کیونکہ ان کی ایک ٹانگ چھوٹی تھی اور بائیں ہاتھ میں چار اُنگلیاں تھیں <EOS> <EOP> <EOD>