امانت نے ڈگڈگی بجائی تو گلی کے بچے اپنے گھر سے باہر آ گئے <EOS> امانت نے بچوں کو مخاطب کرتے ہوئے کہا:آج لاڈلا اور بہادر آپ کے سامنے موجود ہیں،دونوں آپ کو سلام کرتے ہیں <EOS> <EOP>یہ کہہ کر امانت نے دونوں کی رسی کھینچی تو دونوں نے اپنی پیشانی پر ہاتھ رکھ کر بچوں کو سلام کیا <EOS> <EOP>یہ بہادر ہے <EOS> امانت نے سبز رنگ کی عینک پہنے ایک بندر کی رسی کھینچی <EOS> <EOP>بہادر نے قلا بازی کھائی تو بچوں نے تالیاں بجائیں <EOS> <EOP>اور یہ ہے لاڈلا،میرا لاڈلا <EOS> امانت نے سرخ رنگ کی عینک پہنے دوسرے بندر کی رسی کھینچی تو لاڈلا نے بھی قلا بازی لگا کر بچوں سے داد لی <EOS> <EOP>پھر امانت نے ڈگڈگی بجائی تو بہادر اور لاڈلا ناچنے لگے <EOS> دونوں کبھی بابو بن جاتے اور کبھی لیٹ کر سائیکل چلانے لگتے <EOS> <EOP>یہ تماشا ایک گھنٹے تک جاری رہا <EOS> <EOP>بچوں نے زمین پر پیسے پھینکے تو بندروں نے جھک جھک کر سلام کرتے ہوئے پیسے اُٹھائے <EOS> امانت کی جیب میں خاصے پیسے آ گئے تھے <EOS> وہ دونوں کو لے کر پھل منڈی کی طرف گیا <EOS> ان کے لئے کیلے اور امرود لیے <EOS> بہادر اور لاڈلا نے خوب سیر ہو کر پھل کھائے <EOS> <EOP>امانت نے دونوں کو دو سال پہلے پانچ ہزار میں خریدا تھا <EOS> دونوں بہت چھوٹے تھے <EOS> دونوں کو اشرف نامی شخص پہاڑی مقام سے پکڑ لایا تھا <EOS> <EOP>وہ آزادی سے ایک جگہ سے دوسری جگہ اُچھلتے کودتے تھے <EOS> ایک درخت سے دوسرے درخت پر چھلانگیں لگاتے تھے <EOS> جنگلی پھل کھاتے،چشمے کا پانی پیتے،کیا مزیدار زندگی تھی <EOS> اشرف نے جال بچھایا تو دونوں اس میں پھنس گئے <EOS> جال کو اپنے دانتوں سے کاٹنے کی کوشش کی،مگر بے سود <EOS> اشرف پنجرے میں بند کرکے انھیں شہر میں لے آیا <EOS> <EOP>خانہ بدوشوں نے گندے نالے کے پاس ڈیرا جمایا ہوا تھا <EOS> <EOP>یہاں کوئی کاغذ چنتا تھا اور کوئی بھیک مانگتا تھا <EOS> کچھ لوگ بندر اور کچھ ریچھ گلی گلی میں نچا کر روزی روٹی کا بندوبست کرتے تھے <EOS> اشرف جب بھی کوئی بندر پکڑ کر لاتا تھا اسے فروخت کرنے کے لئے خانہ بدوشوں کے پاس آتا تھا <EOS> اشرف نے پنجرے میں بند بندر امانت کو دکھائے تو بندروں نے چیخ چلا کر اپنی ناراضی کا اظہار کیا تھا <EOS> <EOP>امانت نے پانچ ہزار روپے میں دونوں بندر خرید لیے اور اسی دن دونوں بندروں کے نام رکھ دیے <EOS> <EOP>بندر کا تماشا دکھانا امانت کا خاندانی پیشہ تھا <EOS> اس کے باپ دادا یہی کام کرتے تھے <EOS> امانت نے اسی ماحول میں آنکھ کھولی تھی <EOS> باپ کے انتقال کے بعد اس کے چچا نے اس کی تربیت کی <EOS> چچا کے پاس بھی بھورا بندر تھا <EOS> نہایت پھرتیلا،شرارتی اور کرتب کرنے میں ماہر <EOS> امانت نے چچا راجو سے بندروں کو سدھارنے کی تربیت کی <EOS> اسی تربیت کے ذریعے اس نے بہادر اور لاڈلا کو ناچنے،بابو بننے،مزدور بننے اور سائیکل چلانے کی اداکاری کرنے میں ماہر بنایا <EOS> <EOP>امانت جہاں بھی تماشا دکھاتا،بچے اور بڑے سبھی بندروں کے کرتب سے محظوظ ہوتے تھے <EOS> دونوں کماؤ پوت ثابت ہوئے تھے <EOS> امانت ان کو لڈو اور برفی کھلاتا تھا <EOS> <EOP>امانت کا بیٹا شرافت بھی اب چلنے لگا تھا <EOS> امانت بندروں کی رسی اسے پکڑا کر کہتا تھا کہ ان بندروں کو نچاؤ،کرتب دکھاؤ،شرافت رسی کھینچتا تو بندر قلا بازیاں لگانا شروع کر دیتے تھے <EOS> بندروں کو قلا بازیاں لگاتے دیکھ کر شرافت خوش ہو جاتا تھا <EOS> <EOP>شرافت نے جب سے چلنا شروع کیا تھا،وہ ایک پل بھی ٹک کر نہ بیٹھتا تھا <EOS> وہ آگے آگے ہوتا اور ماں اس کے پیچھے پیچھے ہوتی تھی <EOS> گندے نالے کے ایک طرف گلی اور دوسری طرف بڑی سڑک تھی <EOS> بڑی سڑک سے بڑی بڑی گاڑیاں گزرتی تھیں <EOS> ماں نے عاجز آ کر اس کے پاؤں میں رسی باندھ کر اسے جھگی میں پڑی چارپائی سے باندھ دیا تھا <EOS> شرافت آگے بڑھتا تو پاؤں میں بندھی رسی سے گر جاتا <EOS> <EOP>شام کو امانت آیا تو شرافت کے پاؤں میں رسی دیکھ کر بیوی پر ناراض ہوا <EOS> شرافت کے پاؤں میں بندھی رسی کھولی،آزادی پا کر شرافت اپنے باپ سے لپٹ گیا <EOS> <EOP>وہ اتوار کا دن تھا <EOS> امانت بہادر اور لاڈلے کو لے کر نئی بستی گلاب نگر گیا تھا <EOS> دونوں نے اپنے کرتب سے بچوں کو محظوظ کیا <EOS> امانت کے جیب میں خاصے پیسے تھے <EOS> ان کے تھیلے میں کھانے پینے کی بھی خاصی چیزیں تھیں <EOS> <EOP>ایک پارک میں بیٹھ کر امانت نے نوٹ سیدھے کیے <EOS> اس عرصے میں بہادر اور لاڈلا کیلے اور امرود کھاتے رہے <EOS> امانت نے وہیں بیٹھے ہوئے فیصلہ کیا کہ وہ گھر جاتے ہوئے شرافت کے لئے برگر لے کر جائے گا <EOS> وہ برگر دیکھ کر مچل جاتا تھا <EOS> شام تک امانت نے کئی جگہوں پر تماشا دکھایا تھا <EOS> جب وہ گھر پہنچا تو اس کے تھیلے میں برگر موجود تھا <EOS> وہ جھگی میں داخل ہوا تو وہاں ننھا سا چراغ تو جل رہا تھا،مگر وہاں کوئی موجود نہیں تھا <EOS> <EOP>بابو مجو نے جب بتایا کہ دوپہر سے شرافت نہیں مل رہا تو امانت کے پاؤں تلے سے زمین نکل گئی <EOS> امانت کی بیوی کلثوم اپنے بیٹے کو مختلف گلیوں میں تلاش کرتی پھر رہی تھی <EOS> کچھ دیر بعد امانت بھی اس سے جا ملا تھا <EOS> کلثوم نے رو رو کر اپنا بُرا حال کر رکھا تھا <EOS> <EOP>شام سے رات ہو گئی،مگر شرافت کا کوئی سراغ نہ ملا تھا <EOS> امانت اور کلثوم تھانے آ پہنچے تھے <EOS> <EOP>انسپکٹر توحید نے نہایت محبت اور توجہ سے ان کی بات سنی <EOS> انھیں رخصت کرتے ہوئے تسلی دی کہ ان کا بیٹا جلد مل جائے گا <EOS> <EOP>تھانے سے نکل کر امانت اور کلثوم جھگی میں تو آ گئے تھے،مگر انھیں ایسا لگ رہا تھا کہ ان کی جھگی کی رونق ختم ہو گئی ہو <EOS> ماں گم شدہ بیٹے کے جوتے اور کپڑے دیکھ کر زار و قطار رو رہی تھی <EOS> وہ ساری رات روتی رہی <EOS> امانت کی آنکھوں میں بھی آنسو تھے،مگر وہ برداشت کر رہا تھا <EOS> <EOP>شرافت کی گمشدگی کے باعث امانت کو بہادر اور لاڈلے کا بھی خیال نہیں رہا تھا <EOS> وہ شام ہی سے بھوکے تھے <EOS> دونوں پہلے تو اس طرح خاموش نہ بیٹھے تھے <EOS> بھوکے ہونے پر خوب شور مچاتے تھے <EOS> رات کے آخری پہر امانت اُٹھا،بہادر اور لاڈلے کو کھانے کے لئے کچھ دیا <EOS> تھیلے میں برگر دیکھ کر امانت خود پر قابو نہ رکھ سکا <EOS> وہ پھوٹ پھوٹ کر رونے لگا <EOS> اس کے رونے کی آواز دوسری جھگیوں میں سنی گئی <EOS> <EOP>کئی لوگ اسے تسلی دینے کے لئے آ گئے تھے <EOS> روتے روتے امانت کی نظر بہادر اور لاڈلے کی گردن پر پڑی <EOS> پٹے سے ان کے بال اُڑ گئے تھے <EOS> پھر وہ روتے ہوئے بہادر اور لاڈلے کے بارے میں سوچنے لگا <EOS> کلثوم اور امانت نے تین دن کرب میں گزارے <EOS> بدھ کی شام جب تھانے میں انھوں نے اپنے بیٹے شرافت کو دیکھا تو بے اختیار اس کی طرف بڑھ گئے <EOS> اسے خوب پیار کیا <EOS> دونوں رو رہے تھے <EOS> <EOP>شرافت خوف زدہ ہو کر خاموش ہو گیا تھا <EOS> انسپکٹر توحید نے بتایا کہ ایک شخص کو گرفتار کیا گیا ہے،جس کے قبضے سے دس بچے برآمد کیے گئے ہیں،ان بچوں میں شرافت بھی شامل ہے <EOS> وہ شخص بچوں کو ایک گروہ کے ہاتھوں فروخت کرتا تھا،جو انھیں معذور کرکے بھکاری بناتے تھے <EOS> اگر بروقت کارروائی نہ ہوتی تو یہ بچے بھی فروخت کر دیے جاتے <EOS> <EOP>شرافت کے آنے سے جھگی میں رونق لوٹ آئی تھی <EOS> <EOP>امانت بار بار بہادر اور لاڈلے کی گردنوں کو دیکھ رہا تھا،جہاں مسلسل پٹا پڑا ہونے سے ان کے بال اُڑ گئے تھے <EOS> آخر ایک فیصلہ کرکے امانت نے اشرف کی تلاش شروع کر دی،جس سے امانت نے بندر خریدے تھے <EOS> آخر وہ اشرف کو تلاش کرنے میں کامیاب ہو گیا تھا <EOS> <EOP>تم ان دو بندروں کو کہاں سے پکڑ کر لائے تھے <EOS> <EOP>امانت کے سوال پر اشرف نے بتایا:میں انھیں ایوبیہ کے پہاڑی مقام سے پکڑ کر لایا تھا <EOS> <EOP>تمہیں میرے ساتھ وہاں چلنا ہو گا <EOS> امانت نے اشرف کو غور سے دیکھ کر کہا <EOS> <EOP>کیوں <EOS> <EOP>اس کیوں کے جواب میں امانت نے ساری بات بتائی تو اشرف نے کہا:وہاں تک پہنچنے اور واپس آنے میں بہت پیسہ لگے گا <EOS> <EOP>میں پیسہ خرچ کرنے کے لئے تیار ہوں <EOS> امانت نے فوراً جواب دیا <EOS> <EOP>ایک ہفتے بعد امانت،بہادر اور لاڈلے کو لے کر اشرف کے ساتھ ایوبیہ میں موجود تھا <EOS> <EOP>درختوں کے جھنڈ کے قریب کھڑے تھے <EOS> <EOP>ہاں،ہاں یہی وہ جگہ ہے جہاں سے میں نے ان بندروں کو پکڑا تھا <EOS> بالکل یہی جگہ ہے <EOS> اشرف نے اِدھر اُدھر دیکھتے ہوئے کہا <EOS> <EOP>امانت نے کچھ کہے بغیر دونوں بندروں کے پٹے کھولے،ان کو پیار کیا <EOS> ان کی گردنوں سے اُڑے ہوئے بال دیکھے اور پُرنم آنکھوں سے انھیں تکتے ہوئے کہا:جاؤ میرے پیارو،جاؤ اپنی ماں کے پاس واپس جاؤ،آزاد دنیا میں،جہاں کوئی تمہاری گردنوں میں پٹا نہ ڈالے <EOS> <EOP>آج سے تم آزاد ہو،جاؤ <EOS> <EOP>بہادر اور لاڈلا کچھ دیر تو امانت کو تکتے رہے پھر چھلانگیں لگاتے ہوئے،درختوں کے جھنڈ میں دور بہت دور نکل گئے <EOS> اب امانت خود کو بہت ہلکا پھلکا محسوس کر رہا تھا <EOS> اس کے بعد امانت نے ساری زندگی محنت مزدوری کرکے روزی کمائی،مگر کسی جانور کو قید میں نہیں رکھا <EOS> <EOP> <EOD>